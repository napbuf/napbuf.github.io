---
author: napbuf
comments: true
date: 2010-09-08 07:59:07+00:00
layout: post
slug: good-news
title: Good news!
wordpress_id: 129
categories:
- Xina
- 'Xina: Beijing: Primers dies'
---

Després d'un parell de dies molt intensos, em sembla que ja em veig en condicions de dir que l'experiència ja de per sí ha valgut la pena.

No només he començat a provar el menjar xinès, que per cert no té res a veure amb el què ens venen per menjar xinès a Catalunya i que està boníssim, tot i que encara no m'he acostumat al què s'entén per no picant aquí (perquè de fet per mi encara pica), sinó que també he vist que a la universitat hi ha tanta festa com vulguis i gent super oberta disposada a passar-ho molt bé.

He començat a conèixer gent d'aquí al campus. Amb telèfon mòvil tot va més rodat. A més, els que no som xinesos casi ens saludem pel campus sense conèixer-nos. Com que som pocs i la majoria venim per aprendre el xinès (ve, de fet jo vinc pel projecte...), els pocs que saben anglès i xinès sempre ens donen un cop de mà amb els tràmits i temes per facilitar els primers dies en el nou món, sinó és pràcticament impossible entendre's amb ells.

Ahir el Fernando i el Carlos em van fer una repassada bàsica sobre què he de provar i què hauria de visitar a prop de Beijing, mentre em van ensenyar la zona on es surt de festa a prop de la universitat. És molt de baretos i alguna discoteca, però l'ambient és xulíssim. Ahir vam anar a un bar que tenen una guitarra acústica, i tu pots demanar-la i tocar-la amb els amics mentre et prens la teva cerveseta. Guai!!! Aquí la cervesa val més o menys el mateix en un bar, al supermercat és mooooooooooolt més barata. Però la diferència és que la mida més petita aquí és de 66cl.De totes maneres, com que no tenia paper no em vaig poder apuntar els llocs i els menjars que em deien, i per mi ara tot sona igual, igual d'estrany, així que he oblidat moltes de les coses que em van explicar. Però suposo que serà qüestió d'anar-ho descobrint, temps al temps!! Amb els pocs dies que porto aquí, he vist que el més important és tenir paciència i no perdre els nervis. El què normalment faria amb una hora em puc passar un dia sencer per fer-ho, sobretot si hi ha tràmits de per mig.

Els xinesos dinen més d'hora que nosaltres, allà les 12 o així. I és curiós perquè aquí a la universitat et pots trobar que obrin de 9-11:30 i de 13:30 a 17, o sinó fan el descans per dinar de 12-14h. I llavors diuen de les migdiades d'allà!!! És que entre que et lleves i t'arregles ja se't fan les 11:30, i si a sobre has d'anar a un lloc, després al banc i tornar, et pots passar tot el dia amunt i avall omplint papers, intentant entendre'ls i fer-te entendre. Tot plegat és bastant còmic. Jo de fet porto tot el dia tramitant coses per poder tenir Internet... I per fi ja és aquí! A fora la universitat sí que fan horaris més bèsties, de 24x7 i descansant només els dies oficials, però aquí és xauxa, s'hi posen a les 9, fan 2h de descans i a les 17 ja està tot tancat!

Ah per cert, poso un parell de fotos de la habitació on estic. A fora l'habitació (al què seria el "rebedor"), hi hauria d'haver la nevera, el microones i un dipòsit d'aigua potable amb dos aixetes d'aigua freda i aigua calenta pel tè. Dic hauria perquè el que tenia jo es va espatllar i fins la setmana vinent no en tindré. I al costat de l'entrada hi tinc el lavabo (que per cert, deixa molt per desitjar). M'he comprat una vitro elèctrica que va amb una olla, i s'endolla al corrent elèctric per 23€!!! Avui l'he provat i va de conya, així que ara si vull ja puc cuinar i tot. De totes maneres, el menjar és tan barato que no surt a compte anar a comprar i fer-ho a casa. La cantina de la universitat costa entre 5-7yuans i quedes més que satisfeta, que al canvi equivalen a 60-80 cèntims!!

Avui he anat a la farmàcia a aprovisionar-me de tirites i gasses per curar-me la ungla. Va estar més de 30h sense parar de sagnar, però sembla que s'ha cansat i ha començat a cicatritzar. De totes maneres, com que poso malament el peu per no posar-hi pes, ara se m'ha carregat tot el peu i camino una mica coixa. Així que he decidit posar-m'hi una mica de gassa perquè no em faci tanta por caminar normal (perquè de fet, ara ja està casi curat!). Aquí les farmàcies són completament diferents, i els productes són super barats. Les gasses m'han costat 30 cèntims!! I un paquet de tirites amb pomada incorporada 24 cèntims... I per cert, aquí la pomada de tigre la venen com una pomada més, de fet n'hi ha moltíssimes. I tenen la part de acupuntura també tirada de preu, on et pots comprar les agulles, els parxes per dolors musculars i mil coses que encara desconec.

Avui he decidit quedar-me pel campus, tot i que avui el cel és blau i tot i això només passa un cop al mes!!! Però prefereixo no carregar massa la cama i demà poder fer una bona excursió ja des del matí. I res, em sembla que per avui això és tot... Hi ha massa novetats i curiositats per escriure-les totes juntes!

[gallery link="file" order="DESC" columns="2"]
