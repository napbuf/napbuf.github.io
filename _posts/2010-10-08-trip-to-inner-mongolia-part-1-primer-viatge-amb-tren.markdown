---
author: napbuf
comments: true
date: 2010-10-08 00:40:11+00:00
layout: post
slug: trip-to-inner-mongolia-part-1-primer-viatge-amb-tren
title: 'Trip to Inner Mongolia - Part 1: Primera experiència amb tren'
wordpress_id: 358
categories:
- Xina
- 'Xina: Inner Mongolia'
---

Abans d'ahir, després de passar tot el dia en un tren, vaig arribar del viatge al nord de Xina. Un viatge per recordar i de quina manera!!!

Inner Mongolia és la part de Mongòlia que pertany a Xina. Està a 11h amb tren. També he de dir que si el tren fos europeu, tardaria 5-6h en fer el mateix trajecte, així que no és tan per la distància com per la carraca de trens que tenen... Són trens llargíssims i de l'any de la maria castanya, però és tota una aventura fer un viatge amb tren!

Vam marxar dissabte al vespre, després de menjar-nos tot el caos de l'hora punta al metro. Quan esperàvem per agafar el tren ja vam veure que seria una nit mooooolt llarga. Vam estar com 50 minuts més del previst per poder sortir de l'estació, perquè no hi cabia ni una agulla més al vagó. Aquí, només pots comprar els bitllets amb 10 dies d'antel·lació, i només d'anada. La tornada es compra just quan arribes si, amb una mica de sort, encara queden bitllets. Sinó? Ahhhhhhh!!! I si no t'espaviles a comprar-los el primer dia i són dates festives, és impossible trobar lloc als trens.

L'acomodació acostuma a ser o seient o llit, i tou o dur, depenent de preus. En el nostre cas només hi havia un tipus de seient, però si s'acaben, pagues el mateix i fas el viatge dret. Jo, vaig tardar 3-4h més en agafar els bitllets, amb el què ja no quedaven places.

Doncs bé, com que era festa nacional (1 setmana de vacances en commemoració al dia que es va proclamar la República Popular) el tren estava petadíssim de gent. Tant, que vam tardar 40 minuts més en anar de la porta del vagó als seients que tenien els francesos... Era com estar al metro en hora punta, però 11h!! Yeah!! I què dir... suposo que us ho podeu imaginar... calor, "agobio", molts xinos, maletes que et piquen l'esquena, ara un que es moca sense mocador, intenta tirar els mocs al terra que no pot ni veure (no vull ni imaginar on van anar a parar al final...) i es recolza al costat d'on tinc la mà, ara un que vol passar però sense espai material per poder apartar-nos, i, com no, totes les mirades cap a nosaltres durant la major part del trajecte... Era aixecar la vista i veure com tothom ens estava mirant... Però el fet és que no sé si era perquè érem "occidentals" o perquè els francesos, discrets,discrets tampoc eren... Com que érem 6 i teníem 5 seients, vam decidir que ens aniríem tornant el privilegi de fer el trajecte d'empeu. Jo vaig començar el torn. Recordo que la gent del meu costat començaven a parlar entre ells intentant endevinar d'on érem. Com que jo aquestes frases ja les domino, em vaig girar a intentar parlar amb ells, però al cap de 5 frases, era divertidíssim intentar mantenir una conversa amb ells. De seguida vam treure les patatones i les birretes i al cap de poca estona estàvem fent el tonto i intentant fer més amè el viatge.

He de dir que el viatge amb tren va ser tota una experiència. Tota una experiència que no vull tornar a repetir!!! Un cop està bé, dos ja són massa. Vaig agafar unes angines de cavall, no podies descansar, els francesos són massa grans pels seients xinesos, i jo casi no tenia espai per posar les cames, vam començar a veure cervesa i una mena de "preparats" de bajiou (l'alcohol típic d'aquí, asquerós, de més de 50º i a 30 cèntims d'euro l'ampolla) amb sprite i birra (sí, és tan dolent com sembla...), a prendre'ns els pots de sopa de fideus preparats i a intentar jugar al jungle speed, i quan era el torn d'estar drets era impossible mantenir-se dret... Al cap de 11h, cap a les 5:45-6 del matí, amb son, cansament i alguns encara amb "ressaca", vam arribar a Hohhot, la capital de Inner Mongolia. Per fi!!!

Un cop comprats els bitllets de tornada (aquest cop sí, tots amb seient) i sortir de l'estació, un home se'ns va acostar amb un tríptic sobre una ruta de 2 dies pels llocs més turístics de Inner Mongolia; de fet, els pocs llocs que cal visitar. Al cap d'un parell d'hores, després de regatejar (no massa, als francesos no els hi mola regatejar...) i d'esmorzar, ja enfilàvem camí cap als prats mongols. Les 2h de viatge amb furgoneta van ser la glòria per poder descansar una estona.

(els posts se'm fan massa llargs, en soc conscient... intentaré aprendre a optimitzar paraules, però és que les anècdotes són la salsa dels espaguetis, sinó sembla tot massa banal, massa corrent...Per ara dividiré el post)
