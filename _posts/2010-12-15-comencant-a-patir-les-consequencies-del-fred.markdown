---
author: napbuf
comments: true
date: 2010-12-15 06:15:00+00:00
layout: post
slug: comencant-a-patir-les-consequencies-del-fred
title: Començant a patir les conseqüències del fred...
wordpress_id: 903
categories:
- Xina
- 'Xina: Beijing: Curiositats quotidianes'
- 'Xina: Curiositats'
---

[![](http://napbuf.files.wordpress.com/2010/12/img_5321-1024x768.jpg)](http://napbuf.files.wordpress.com/2010/12/img_5321-1024x768.jpg)




Senyors, el fred ja ha arribat, i amb ell, l'època d'hivernació!!!


Sí, fa un parell de dies que el fred s'ha apoderat de les nostres vides sense ni tan sols trucar a la porta. Teníem uns dies força bons, pitjors que l'hivern a Barcelona, però no tan freds com deien. L'any passat a principis de novembre ja van patir la primera nevada, i aquest any, a principis de desembre encara no calia anar amb guants ni malles a sota els pantalons.

Però aquest any no hi ha hagut dia intermig. Hem passat dels 6º als -6º d'un dia per l'altre. I no suficient amb això, els aires del desert del Gobi s'han fet notar. Em resum? Que ara la màxima es troba a -6º (però amb el vent i tot plegat la sensació tèrmica baixa als -17º (dades de fa 2 minuts a diferents pàgines web) i la mínima no m'he atrevit a mirar-la. -6º semblen suportables, però no s'arriba a aquesta sensació tèrmica amb el vent que bufa ni a les 14 del migdia...

Mires per la finestra i sembla un dia magnífic. Sense pol·lució, sense núvols, perfecte per sortir del campus i deixar-te perdre per Beijing. Però surts de l'habitació (ja tinc radiador!!! així que ara estic com un torronet!!!jeje) i al cap de 2 minuts et trobes dins del llit amb el radiador a tot gas al costat i observant per la finestra el dia que deixaràs perdre...

Avui al matí, m'ha tocat anar a carregar l'electricitat. Aquí tens unes targetes de pre-pago per a l'electricitat, hi poses diners i carregues el comptador. Així que quan et quedes sense, has d'anar a recarregar la targeta i mentrestant et quedes sense llum. Ahir a la nit la llum ens va abandonar, i avui al matí l'habitació semblava una nevera, així que tan aviat com m'he aixecat he anat al banc a carregar la targeta.

Amb 3 jerseis, les malles, els pantalons, l'anorac doble, gorro, bufandes, guants,2 mitjons i les botes d'astronauta forrades per dins (ah, i la targeta, és clar...) he sortit de casa conscient que tot i així em moriria de fred. Intentant que cap part del meu cos toqués l'aire directament (ah, m'he deixat les ulleres, l'espai just i necessari per veure el camí sense que l'aire em toqués la cara), he passat pel costat d'un parell d'agosarats estudiants xinesos vestits amb un jerseiet de llana, uns texans i bambes converse de tela!!!! Encara no entenc de quina pell estan fets. Quan és estiu i Beijing sembla un bullider no suen, i ara que et peles el cul de fred, ells no el noten. A més, tenen la pell increïblement fina i sense escamar. Què carai els hi donen??

Com veieu, el fred ja està aquí, i diuen que la pitjor època és a mitjans de gener. Tocarà emigrar cap al sud, on diuen que no hi ha hivern i les platjes són paradisíaques, no? :)
