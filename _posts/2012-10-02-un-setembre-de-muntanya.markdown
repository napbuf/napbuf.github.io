---
author: napbuf
comments: true
date: 2012-10-02 21:29:51+00:00
layout: post
slug: un-setembre-de-muntanya
title: Un setembre de muntanya!
wordpress_id: 1642
categories:
- Ampliant horitzons
- Blog
- Esport
- TODOs
post_format:
- Anotació
---

Ja fa dies que tenia en ment escriure una entrada (o més d'una...); però per A o per B, o fins i tot per C, no ho fet. D'excuses per fer el gos, les que facin falta, i més! Una mica com el mag que va traient mocadors de colors encadenats, l'un rere l'altre i sense fi, d'un barret que mai diries que n'hi caben més d'un parell...

Excuses a part (el que deia, les que facin falta!), ara ja fa casi casi un parell de mesos que treballo a Valls, i un parell de setmanes que m'he instal·lat a Reus. La vida es va estabilitzant. Concretant, la vida de dilluns a divendres, sembla començar a estabilitzar-se. I els caps de setmana... Doncs des del dia que vaig presentar projecte puc dir que no n'he passat ni un a casa... 8 caps de setmana (clar que el fet que siguin caps de setmana d'estiu, també ajuda)!!

Aquest setembre he tornat a tocar muntanya, que ja feia massa que l'havia abandonat. Seguint una mica amb la llista de TODOs que tinc mig abandonada, volia fer el Canigó un 11 de setembre i la Pica d'Estats a finals de mes, així que abans de fer la Pica, calia fer un parell d'excursions per posar-me a prova i, alhora, en forma.


[![](http://napbuf.files.wordpress.com/2012/10/320167_4625818523135_189349700_n.jpg?w=150)](http://napbuf.files.wordpress.com/2012/10/320167_4625818523135_189349700_n.jpg)El primer cap de setmana, amb el Ferran, el Jordi i la Queralt vam fer el Montardo. Sortim divendres i fem nit a la pensió de ca la Carmen (sí, tant pagerol com sona... molt d'estar per casa, que ja va bé!). No els coneixia, però bona gent! El dissabte pugem al Montardo, i l'excursió ens dura ben bé tot el dia. Hi ha un desnivell positiu d'uns 1.300m si no m'equivoco... I les vistes des de dalt són espectaculars. És el primer cop que veig Aigüestortes i m'ha encantat... De segur que no serà el darrer!


[![](http://napbuf.files.wordpress.com/2012/10/20120911_124954.jpg?w=150)](http://napbuf.files.wordpress.com/2012/10/20120911_124954.jpg)La següent excursió, al Canigó. I un 11 de setembre! El fem per la Xemeneia, sortint des del refugi de Marialles. Sortim dilluns a la nit (amb l'Emma, l'Héctor, el Gabi i jo, i no arribem al refugi fins la 1h o així (per una pista que vaig patir el que no està escrit per pujar-la...). Ens fa un dia preciós fins arribar a dalt. Un cop a dalt, comença a plovisquejar, i ens toca baixar amb els 4 sentits i en 3ra (perquè els pneumàtics agafin bé), però amb el motor revolucionat per arribar a baix quan abans millor. A les 18h ja enfilem camí cap a Barcelona (i jo, cap a Reus). Una pallissa d'hores entre anar i tornar, acabo més feta pols pel cotxe que per la pròpia excursió. I mentrestant, Barcelona que bull (un dia per recordar, sens dubte).

[![](http://napbuf.files.wordpress.com/2012/10/20120916_141640.jpg?w=150)](http://napbuf.files.wordpress.com/2012/10/20120916_141640.jpg)A la setmana, cap a Ordesa. És el primer cop que hi vaig i em sembla espectacular. Impressionant. Hi vaig amb el Roberto, i agafem carretera el mateix divendres fins a Torla, on hi fem nit dins del cotxe (uns més còmodes que d'altres...). Ser petita ha de tenir algún avantatge! L'endemà, agafem l'autobús que ens deixa a la "Pradera de Ordesa" i comencem a pujar. Anem per les clavijas de Salarons (fent el mico, com ens agrada!), i d'allà, creuem la plana i anem a buscar la Brecha de Roland. El fet de portar el menjar de tot el cap de setmana, tenda, sac, esterilla,... fa que el pes marqui el ritme de l'excursió (i també del cansament). Arribem a la Brecha de Roland morts, però les vistes són una passada. Podria estar-m'hi hores. Es pot veure la part francesa i la part aragonesa des d'una escletxa, que la llegenda diu que el rei de ROland va fer a cop de martell per poder creuar la frontera. De fet, si ho mires, ben bé que sembla una dent invertida. Tota una serralada, i hi falta un trosset.

D'allà baixem al refugi i fem nit al costat del refugi. Per recuperar-nos, sopem un exquisit "manjar" francès que si no és diví, poc li falta. L'endemà, anem cap a Goritz i la "Cola de caballo". Baixem per unes altres clavijas, i m'encanta! Tot i portar pes a l'esquena i sent de baixada, pas a pas, les anem baixant. M'encanta fer el mico!!
El desnivell del segon dia ja no és tant, i això em permet fer més el ruc i disfrutar més del paisatge (i la companyia).

Arribem per allà les 19 o així al cotxe, i d'allà, a fons fins a Reus. Arribo morta, però sense cap mena de dubte, ha valgut la pena. És un lloc espectacular, impressionant!! És d'aquells llocs on ets conscient de lo poca cosa que som, i ja t'està bé, mentre estiguis en pau amb la natura i no t'hi hagis de barallar. Un lloc molt recomanable!!

![](http://napbuf.files.wordpress.com/2012/10/sany1361.jpg?w=300)

I res, la setmana passada vam anar a fer la Pica d'Estats, però entre que ens va ploure i que jo em vaig equivocar al agafar el camí que portava al pàrquing des d'on havíem de començar a caminar, al final ens vam quedar a mig camí. El volíem fer per la part francesa, amb el que vam dormir al càmping de Vicdessos i l'endemà vam anar al pàrquing d'Artigues (que no Arties... maleït Google maps...). Vam pujar fins al refugi de Pinet, on vam aprofitar per dinar, i tornar a baixar. La baixada va ser pràcticament tota amb pluja, i al arribar a baix, uns van decidir que se'n tornaven a Barcelona, i el Roberto i jo ens vam quedar pel nord. Vam desmontar tendes, i nosaltres vam anar a Andorra, a buscar un hotelet on poder dormir una mica més calents i sense pluges. L'endemà ens va fer bon temps, i vam aprofitar per fer una ruta de mig dia pels voltants d'Andorra. Aprofitant que hi havia fira medieval a Sant Julià de Lòria, vam menjar carn a la brasa per dinar i, amb la panxa plena, vam tornar a la civilització.

O sigui, que el TODO de la Pica no s'ha pogut fer, i queda pendent; ja de cara a la primavera/estiu de l'any vinent (o quan sigui. La muntanya, esperem que no caigui!). Tot i així, s'ha intentat i em quedo amb això. Potser l'objectiu de la llista no és tan aconseguir-los com agafar el camí per intentar aconseguir-los. Potser aquest és l'objectiu dels somnis, perseguir-los, sense importar si algun dia s'arriben a aconseguir o no. Potser només, posar-nos al camí i deixar de fer dit esperant que algú ens hi porti.

[gallery link="file" columns="2"]
