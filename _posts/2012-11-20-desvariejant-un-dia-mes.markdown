---
author: napbuf
comments: true
date: 2012-11-20 19:13:46+00:00
layout: post
slug: desvariejant-un-dia-mes
title: Desvariejant, un dia més!
wordpress_id: 1810
categories:
- Banalitats
- Blog
- diaAdia
post_format:
- Anotació
---

Torno de la feina; deuen ser les 17h encara no, però el sol ja mandreja. Com jo, ell també està cansat, i li falten forces per mantenir-se dret. Sembla que estigui contant els minuts que li queden per agafar el llit. Sembla que en qualsevol moment, el sol caurà, de tan cansat com està!

Mentre torno, el sol m'enlluerna, i el para-sol del cotxe no arriba a tapar-me'l, perquè ja vola baix. Així que agafo el sol amb la mà, com si me'l pogués posar a la butxaca, i segueixo conduint. En una mà, el volant. A l'altre, el sol.

Anem creixent, i crec que casi podria trobar la relació exacta entre l'edat i la quantitat de cerveses que em puc prendre, ponderada pel nivell de tolerància i el temps d'entrenament; i tot, correlat amb el nombre i la qualitat de les braves que l'acompanyen.

Agafo la carretera, i passo Reus de llarg. Propera parada... Cambrils. La platja està deserta, i puc sentir com les ones reboten a l'horitzó. O potser no, potser només són imaginacions meves. Crec haver vist "El Show de Truman" massa cops, i la paranoia, junt amb el cansament, està fent acte de presència. Així que poso la música ben alta, i la faig callar. Avui, la paranoia, el cansament i el sol, se'n van a dormir junts, sota l'atenta mirada d'unes onades que s'escapen de tot plegat.


[gigya src="http://grooveshark.com/songWidget.swf" width="250" height="40" flashvars="hostname=cowbell.grooveshark.com&songIDs=24864359&style=metal&p=0"]
