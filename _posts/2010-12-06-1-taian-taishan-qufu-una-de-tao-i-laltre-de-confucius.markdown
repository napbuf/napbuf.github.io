---
author: napbuf
comments: true
date: 2010-12-06 01:38:54+00:00
layout: post
slug: 1-taian-taishan-qufu-una-de-tao-i-laltre-de-confucius
title: '(1/3) Tai''an-TaiShan-Qüfù: Una de Tao'
wordpress_id: 701
categories:
- Xina
- 'Xina: Shandong'
---

Cap de setmana frenètic!!! Després de 3 mesos exactes d'arribar a la Xina, de massa dies sense sortir de Beijing (gairebé 1 mes, o potser més...), i de sentir la necessitat de respirar aire no contaminat, aquest cap de setmana vaig decidir anar a fer un tomb per la Xina a veure què m'hi trobava. I he de dir que ha estat increïble, el meu primer viatge sola per la Xina i no m'ha deixat ni molt menys indiferent. Ara per ara ja puc dir que es tornarà a repetir, i tant!!

Divendres al matí, vaig agafar la motxilla de 22 litres  que m'ha acompanyat en gairebé totes les aventures, la càmara, moneder, quatre papers de guia, el raspall de dents i un parell de coses més, i vaig anar a buscar el tren en direcció Tai'an. Estació sud de Beijing. És una estació nova, enorme, molt a l'estil europeu... El sostre és de vidre i té forma de closca de tortuga, és immens!! Sembla un refugi enmig de Beijing...Després d'esperar una estona vaig agafar el tren d'alta velocitat que arriba a Shanghai, però jo vaig baixar a la parada de TaiShan. Anàvem a 250km/h!!!Els 570km es van polir amb 3 hores i mitja, molt millor que les 11h sense seient que vaig haver de fer per recórrer 650km en el viatge a Hohhot; i vaig arribar puntual a Tai'an.

Al sortir de l'estació ja vaig adonar-me que allò no era Beijing. Una mica perduda i amb 10 taxistes perseguint-me i dient a tort i a dret "Hello! Hello! Tashi, Tashi!!! Hotel, cheap..." (la 'x' ells la pronuncien com una mena de 'sh', de fet és més complicat que tot això, tenen mil sons que sonen molt semblant a la 'sh'...), vaig anar a comprar el bitllet de tornada. Aquí no pots comprar-lo si no és a la mateixa ciutat de sortida, així que el primer que s'ha de fer quan arribes és comprar la tornada abans no et quedis sense. Amb el bitllet de tornada i un sac de paciència a l'esquena (a part, és clar, de la motxilla...), vaig sortir preparada per l'allau de taxistes que m'esperaven. "Tashis" de cotxe, de motoreta de 3 rodes, de bici, del què vulgui!!

Tai'an és la ciutat/poble que queda just als peus de la muntanya de Tai Shan, la muntanya taoista més importan de la Xina. Primer de tot havia d'anar a buscar l'hostal que havia reservat. Vaig passejar-me una estona pels voltants de l'estació de tren, allò és una bogeria. Tot de bici-tendes posades de mala manera, carrers de l'amplada de la Diagonal sense marques al terra ni semàfors, encreuaments de carrers bestials sense senyalitzar...  Mentre anava amb tashi a l'hostal, vaig preferir mirar els edificis que veure la meva vida en mans d'UNA taxista temerària.

Un cop assentada a l'hostal, que per cert, és una cucada!!! Em vaig demanar el llit més barat; un llit en una habitació amb 3 lliteres, on només hi havia 2 noies. 45yuans (5€)!! Doncs això, un cop fet el check-in vaig anar a visitar la ciutat. L'hostal es troba al centre centre de Ta¡'an, i just a 2minuts caminant al nord hi ha el Temple Dai. Més que un temple és un "complex" templari (jajaja, sona fatal!), i és el lloc on s'acostumava a començar la peregrinació i es rendia culte al Déu de Tai Shan. Està ple de temples amb patis enormes plens d'arbres centenaris, de petits llacs, pedres amb formes curioses, taules de pedres amb escriptures xineses aguantades per una mena de tortugues,... Hi ha temples que no estan arran de terra, i és curiós poder veure tota la ciutat des d'allà dalt. També es pot passejar per la muralla que envolta el temple, és un lloc per deixar-t'hi perdre sense cap mena de dubte, sobretot si el temps ho permet com va ser el meu cas. A la part nord hi ha el temple principal, immens, imponent (nota: veure fotografia, a mi em va encantar).

Després de veure la posta de sol des de la muralla del temple, i tal i com deia a la guia, vaig anar a veure l'església cristiana que estava a 5 minuts. Era una "mini-església", tapada per un mur pintat per nens petits, d'estil gòtic, però tota ella molt poca cosa comparat amb les esglésies que hi ha a Europa. Quina diferència. Aquí, el temple taoista fa gala del poder mentre l'església cristiana casi no hi té ni un lloc a la ciutat. Com es gira la truita a l'altre part de món, no?

Tarda/vespre de deixar-me perdre per la ciutat veient un parell més de coses, entre elles un mercat de pedres!!! (jajaja, sisí, un mercat de pedres... Hi havia una parada que venien cols fetes de marbre... No sé on les posen, al revedor?). De fet, si en algún lloc hi ha d'haver un mercat de pedres, aquest és Tai'an. La muntanya de TaiShan, és famosa perquè mentre la vas pujant pots veure 'escriptures escrites en vermell sobre les roques. Seria increïble poder llegir-les i poder entendre-les. Una noia amb la que vaig estar parlant mentre pujava em va comentar que tothom pot llegir els caràcters, però ben pocs poden entendre'n el significat, així que ja em puc sentir menys ignorant sabent que tothom ho és una mica més del què pensava(jajaja).

També em vaig topar amb un mercat a la vora del riu groc (el famós riu groc de la Xina, per fi l'he vist!!!). Era un carrer força ample amb tot de llums i fanalets, i estava ple de paradetes que venien des de roba, fins a menjar, passant per utensilis per la bici i mil coses més. Estava ple de gent passejant, molt maco tot plegat!! Vaig estar rondant la ciutat i jugant amb la càmera una bona estona, fins que l'esperit responsable va fer acte de presència i va dir que calia tornar a l'hostal i deixar totes les coses enllestides per poder quadrar horaris i afegir Qüfù com a punt de visita. Calia preparar motxilla, àpats, mirar horaris d'autobús, hostal pel següent dia, uffff!!!!

(he decidit que faré un post per a cada dia. Com que és el primer viatge sola i ha sigut tan xulo el vull escriure bé, així que m'ocuparà bastant. Per ara, deixo les fotos del primer dia)

**_(p.d.2: després les penjo, que ara m'entretinc a escriure els 3 posts i després faré el procés de reduir imatges i penjar-les. Per cert, he dit que he fet gairebé 500 fotos?? Em sembla que tocarà dosificar-me, estic banalitzant la fotografia, i això no és bo...)_**

**_Aquí estan!!_**

**_[slideshow]_**
