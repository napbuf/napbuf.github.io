---
author: napbuf
comments: true
date: 2010-12-24 09:36:52+00:00
layout: post
slug: qingdao-i-lao-shan-2
title: Qingdao i Lao Shan
wordpress_id: 912
categories:
- Xina
- 'Xina: Shandong'
---

[![](http://napbuf.files.wordpress.com/2010/12/img_6189-1024x7681.jpg?w=200)](http://napbuf.files.wordpress.com/2010/12/img_6189-1024x7681.jpg)El cap de setmana passat vaig anar 3 dies per Qingdao. Van ser 3 dies intensos, com tots els viatges per la Xina. Hi ha mil anècdotes, i amb el què m'agrada enrotllar-me quan escric podria començar a escriure i no acabar mai (de fet, per això estem a divendres i encara no n'havia escrit res... ).

Pels que els interessa bàsicament la fitxa tècnica de Qingdao diré 4 coses (la majoria es poden trobar a la guia, per cert):

_Ciutat amb molta influència alemana, al costat del Pacífic (el primer cop que el veia i, com no, el calfred no va faltar!!). És una ciutat molt gran, amb el casc antic entremig de petits turons reconvertits en parcs on si hi puges hi ha unes vistes increïbles de la ciutat, realment val la pena. El casc antic té moltes cases d'estil alemany, i passejar-s'hi té un toc bastant "bohemi". Mercats plens d'olors i colors diferents, carrers bruts, __marisc a cada cantonada,... La part moderna a mi no em va agradar massa. Molt "occidentalitzada", massa consumisme, massa gent, edificis massa grans, massa de massa..._

_Qingdao té molta costa. Jo vaig estar-me 4hores ben bones caminant per la costa, hi ha alguna caleta, però principalment són platges grans com la costa daurada (però amb el pacífic). Diuen que a l'estiu es munten uns cristos impressionants per posar una tovallola a la sorra, però quan hi vaig anar jo no feia temps per nedar, així que estava buida (algun agosarat es banyava, però de gent rara n'hi ha a tot arreu...)._

_Els plats típics: el kebab (boníssim per cert) i el marisc, i sempre acompanyats de la cervesa que porta el seu nom (i que és de les més conegudes, per no dir la que més, de tota la Xina)._

_Lao Shan és la muntanya que queda al costat, a 1h i 30minuts amb autobús públic. Preciós!!!! De fet no és una muntanya, són moltes munt__anyetes juntes, i recorden a Montserrat. Potser la roca no és la mateixa, però té aquestes formes estranyes... Molt xulo. De fet hi ha 2 cares de la muntanya. La que dóna a l'oceà s'assembla a Montserrat, l'altra no (les fotos són de l'altre cara)._

![](http://napbuf.files.wordpress.com/2010/12/img_6535-1024x768.jpg?w=150)![](http://napbuf.files.wordpress.com/2010/12/img_6530-1024x768.jpg?w=150)

![](http://napbuf.files.wordpress.com/2010/12/img_6519-1024x768.jpg?w=150)

_A més, la muntanya acaba a la costa, i bordejant la costa hi ha petits poblets pesquers, amb piscifactories, terrasses (és el primer cop que les veig aquí, i veure una muntanya tallada per terrassetes em va impressionar) que pots anar visitant pujada en un autobús. Al cim de la muntanya (ah que per cert, també és un muntanya que molta gent puja per rendir culte a algunes figures budistes), hi ha una font que neix allà, tot i que jo no vaig poder arribar al cim. Has d'accedir-hi per l'altre part de la muntanya, que no és turística ni res, i és complicat... Agafar 2h un autobús públic que et deixa enmig del no res (i quan dic no res és NO RES) i que només n'hi ha 2 per anar i 2 per tornar al dia, començar a pujar la muntanya (sense mapa, és clar), i al cap de 4-5h caminant pràcticament sola t'adones que el cim encara queda a un parell d'hores caminant i que el darrer autobús marxa_

![](http://napbuf.files.wordpress.com/2010/12/img_6539-1024x768.jpg?w=300)

_ al cap de 2h i mitja, __així que em va tocar baixar corrents casi volant (una sensació increïble, des de dalt es veia on acabaven les muntanyes en l'oceà, i baixar corrents amb aquelles vistes donava la sensació de poder volar, però no ho vaig provar...xD) i desistir en l'intent de veure el naixement de la font... Però tot i així, la muntanya em va encantar, llàgrimes als ulls mentre veia les vistes. A les fotos he estat incapaç de reflectir la bestialitat de tot allò. Et sent super petit petit allà al mig. Les vistes eren al·lucinants..._

_En resum, Qingdao és diferent a tot el què he vist fins ara. Té força ambient nocturn, i és una ciutat plena de vitalitat i energia. Té mil cares: costa, barri antic, part moderna, muntanya, de tot!_

Fins aquí la fitxa tècnica (amb una mica de "extra", no me n'he pogut estar). Ara, la teca!!!! xD

**18,19,20-12-2010 Qingdao**

Dia intens com n'he tingut pocs. Qingdao em fascina i alhora m'absorveix. Però pas a pas.

Tren: estació sud de Beijing. Primer cop que viatjo amb llitera i de nit. Entro sorpresa, càmera en mà i ja m'he guanyat la rialla d'alguns. Lliteres de 3, per sort m'ha tocat el llit de sota. Ben aviat agafo el son i ja no el deixo fins l'endemà al matí, vora les 6:30-7, hora en què puc veure la sortida del sol tot estirada al llit. Tinc unes sensacions increïbles, com d'estar revivint històries llegides o viscudes a través del filtre del director de cine que ha tingut la brillant idea d'immortalitzar els moments únics i fins aleshores desconeguts per mi.

El meu company, un avi que de ben segur no baixa dels 75-80, intenta conversar amb mi. Intent frustrat. Als dos minuts s'adona que ja m'ha fet totes les preguntes que sé respondre, així que comença a parlar amb els que s'han assegut al meu llit i els de la llitera del damunt. Me l'escolto. Crec endevinar que parla de Mao, des les seves lliçons, d'anècdotes de quan ell era jove. Per molt lluny que marxi, aquestes coses no canvien. Els altres escolten amb atenció i cara de fascinació. Si una cosa tinc clara, és que aquí hi ha molt més respecte i admiració per la figura de la gent gran.

Abans de marxar, l'home treu el seu mp3 portable de 30x40x15 cm, hi endolla un USB i es posa  acantar a tot drap. Estic apunt de treure la càmera, però em continc; el podria incomodar.

Arribem. Vaig a comprar la tornada i em diuen que no queden llits. Noooooooooo!!! 10h en seient dur és l'única cosa que queda... Ho compro i surto disposada a menjar-me Qingdao!!

I les primeres reaccions no es fan esperar. Qingdao és una ciutat completament diferent al què he vist fins ara. Mentre busco l'hostal acabo en un mercat de verdures, fruita, carn i peix. Venen els coloms grisos i "apestosos" com si fossin gallines!!!! Ara ja no podré deixar de preguntar-me si el què menjo és realment pollastre com sempre intento creure, o els odiosos i estúpids coloms que sempre intenen xocar contra tu mentre camines tranquil·lament per Sant Domenech... I tenen una mena de galls peluts amb pèl blanc. no són plomes, són pèls!!!

En un racó una dona cus les sabates desgastades que cauen a troços. En l'altre dos homes regategen el preu de dos pollastres; més amunt, dues dones venen el peix "fresc" al carrer. Els hi cauen unes gambes a dins d'un bassal de fang que hi ha a la vorera del carrer, però elles les recullen i les tornen a la capsa on hi ha totes les altres sense passar-hi ni una mica d'aigua. Nyam!! Mentrestant, l'home que porta el camió farcit d'enciams i tomàquets intenta arrencar un cop més la tartana enmig d'una pujada que de ben segur no pujarà. En cada cantonada hi ha una olor diferent, i un color diferent. Qingdao té gust de vida "bohèmia", i m'agrada!!!


_______________________________________________


Després d'una bona estona escrivint (bàsicament copiant el què havia escrit a la llibreteta que sempre porto als viatges) i veient que serà impossible copiar tot el què hi he escrit, decideixo abandonar...

Com dic, moltes anècdotes, algunes de molt curioses i moltes experiències amb molt poc temps. Si ho recordo ja faré un parell de fotos a les pàgines de la llibreta, per si algú té curiositat, però n'hi ha bastantes, i moltes són bastant banals (com moltes de les coses que escric, però weno, que si les escric és perquè desperten algun punt de curiositat en mi...).

Apa, **QUE TINGUEU MOLT BONA NIT DE NADAL**!!!! A veure com es viurà per Beijing... Ni tió, ni arbre de Nadal, i substituint el sopar familiar pel sopar amb la gent d'aquí i en un restaurant rus on hi fan uns entrecots boníssims!!!! (com que aquí no mengen amb ganivet i forquilla, tota la carn que mengen és molt petita i plena de salses, així que s'agrairà poder menjar un bon tall de carn!!)

Ja espero veure les fotos dels més petits fent cagar el tió... :)

(per cert, després penjo les fotos, xD aquest cop vaig omplir els 4GB de la SD, és el què té anar a una muntanya i una ciutat amb tan d'encant...)
