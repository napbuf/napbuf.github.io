---
author: napbuf
comments: true
date: 2011-03-26 14:31:32+00:00
layout: post
slug: matant-la-rao-revifant-lesperit-curios-adeu-xina
title: Matant la raó, revifant l'esperit curiós. Adéu Xina!!
wordpress_id: 1113
categories:
- Xina
- 'Xina: Curiositats'
---

[![](http://napbuf.files.wordpress.com/2011/03/img_3181-1024x768.jpg?w=300)](http://napbuf.files.wordpress.com/2011/03/img_3181-1024x768.jpg)Tot aquest temps lluny del què sempre havia sigut el meu món m'ha servit per redescobrir el món. 23 anys donen per començar a tenir consciència i raó pròpies. Però com amb tot, la raó només arriba a on arriba el coneixement, així que és inevitable que totes les meves justificacions fossin les que tot el què m'envolta m'havia pogut oferir.

M'he adonat que la nostra societat està molt interessada en la veritat. La recerca de la veritat està per sobre de la felicitat. Aquí qüestionem absolutament tot el què ens sustenta i ens representa. La nostra imatge importa, i ha de ser la que més s'adeqüi a la nostra raó i a la nostra manera de veure el món. Identifiquem l'orientació política dels canals televisius perquè en funció d'ella les notícies s'expliquen d'una manera o una altra (o més ben dit, s'expliquen o no s'expliquen), intentem endevinar perquè les coses son com son de totes les situacions que vivim. Tenim molt clar que tots els actes tenen conseqüències i són la causa d'altres conseqüències, i ens han ensenyat a analitzar el món, esmicolar-lo, i trobar-hi la font de tots els problemes, perquè, segons ens han dit, és la manera de poder saber la veritat i de poder solucionar-los. Ara em pregunto si va ser primer l'ou o la gallina...

Puc viure amb el dubte, com també puc viure en l'engany mentre vagi ben vestit i maquillat. Potser sembla una posició molt conformista, amb molt poc esperit crític. De fet, si hi ha engany és perquè algú se'n beneficia, sinó no caldria enganyar. I si algú se'n beneficia, és que algú hi acaba perdent, i a ningú li agrada perdre. Però "ojos que no ven..."

A la Xina hi ha moltes persones (encara que per poc temps i ben amagades) que viuen absents d'altres realitats que no siguin les de llaurar el camp cada dia, recollir els fruits, fer créixer als nens perquè un dia ells els puguin cuidar i tirar endavant amb el què tenen sense importar si el govern té uns posicionaments o uns altres, si algú s'embutxaca el seu esforç, si un tirà lluita aferrissadament per mantenir la seva posició, o si un terratrèmol ha fet trontollar els ciments de tota una nació... Aquestes no són les seves realitats, i no busquen la veritat. No és la seva veritat.

Això, és clar, també els fa més vulnerables. El desconeixement agafat en mans d'ambiciosos és font de riquesa per uns i de pobresa per d'altres. Però no sé si el problema el tenen els que intenten viure feliços amb el què tenen, o els que se n'aprofiten per treure'n benefici. Si més no, anar per alguns poblets i veure la part de la Xina que encara no s'ha venut a tota la bombolla capitalista i consumista m'ha fet pensar una mica en aquestes coses... I la veritat és que encara no sé quina opinió tenir-ne al respecte...

La Xina és un país de contrastos. A les ciutats tothom lluita per tenir diners per tenir un bon cos, uns cabells llisos, uns ulls grans, un cotxe o una motocicleta que faci rabiar d'enveja, unes bambes on hi posi una marca determinada (encara que només durin 2 setmanes perquè costen 10 o 100 cops menys), un mòvil amb una pantalla més gran (vaja, com nosaltres)... Als poblets (tampoc és que els hagi vist gaire a fons, tot el què dóna passar-m'hi amb autobús darrere d'una finestreta bruta), tot això encara queda lluny, tot i que no per gaire temps. Les desigualtats socials són tan bèsties que pots veure tricicles reciclant les deixalles de la gent al costat de mercedes o ferraris amb les últimes novetats en tecnologia. Pots dinar un plat de pasta amb verdures i carn per 30 cèntims o prendre't un cafè per 4€, pots vestir per 4 rals o anar a les botigues occidentals i deixar-t'hi tants diners com vulguis, pots dormir per 2€ la nit (i això corroboro haver-ho fet!) amb totes les comoditats, o agafar habitacions d'hotel caríssimes, pots agafar trens que duren dies sense tenir seient assignat (i no és broma encara que ho sembli), o agafar un vol que amb 2hores t'hi porti, i fins i tot trens que arriben a velocitats de 300km/h (a part del Maglev, un tren que va per electromagnetisme i que arriba a 400km/h a Shanghai)...

Molts contrastos, tan en el tema econòmic, com en la manera de viure, com en la manera d'interrelacionar-se... Suposo que com a tot arreu, només que el fet d'anar-me'n a l'altra punta de món i tenir uns primers dies de "xoc" cultural, van permetre qüestionar-me i poder sorprendre'm per tot el què veia.

Ara fa 2 dies que vaig tornar, i esperava que alguna cosa m'hagués canviat i que al tornar trobés un canvi... I per ara, el primer que m'ha sorprès més ha estat poder sentir el televisor en català i castellà, poder accedir al spotify sense contar els dies que em queden perquè se'm torni a bloquejar i tenir accés a tot el contingut web sense haver d'activar VPN i proxy's que tardaven mil hores en carregar les pàgines. Tot plegat, massa banal, no? Sent més precisos, la primera cosa que em va cridar l'atenció va ser mentre fèiem el canvi de vol a Londres, on hi vaig veure uns contenidors de colors per reciclar. Con-te-ni-dors?? On paren aquells homes amb els tricicles carregats fins al capdamunt de plàstic, ampolles i papers?

Potser serà que 7 mesos no han sigut suficients, o que la immersió no ha sigut tan bèstia com esperava...

Sigui com sigui, l'aventura s'ha acabat, amb mil experiències i anècdotes, amb persones a les que no podré oblidar, amb una visió més oberta de moltes coses (ara que ja m'havia acostumat a sentir de fons el soroll de preparar-se per tirar els mocs, o que no m'esperava a què els semàfors es posessin verds encara que el carrer fós de 3 o 4 carrils per banda...).

En la propera setmana posaré fotos del viatge que vaig fer amb l'Uri, el que vaig fer sola i el que vaig fer amb ma mare. Potser ja no té massa sentit, però així acabo amb aquesta etapa! Suposo que el blog l'aniré fent servir tot i que el viatge s'hagi acabat. Això d'escriure enganxa!!

[![](http://napbuf.files.wordpress.com/2011/03/img_1132-1024x768.jpg)](http://napbuf.files.wordpress.com/2011/03/img_1132-1024x768.jpg)
