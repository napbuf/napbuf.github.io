---
author: napbuf
comments: true
date: 2012-11-25 03:28:10+00:00
layout: post
slug: arribada-a-mumbai
title: Arribada a Mumbai
wordpress_id: 1863
categories:
- Índia
- Mumbai
---

Ahir, després de tota una gimcana d'avions, autobusos i taxis, vaig arribar a Mumbai.

Bus de Tarragona a Barcelona, i primer vol fins a Dubai, ja que volava am Emirates. Només entrar ja se'm va fer estrany que ens donessin una tovalloleta xopa i bullint per rentar-nos les mans. El noi que estava sentat a darrere meu, salta i diu: "només faltaria, que voléssim amb les mans brutes!" i jo vaig esclatar a riure.

Dubai és bestial des del cel. Vam arribar de nit, i tots els carrers estaven resseguits per llums. Semblava un circuit imprès! A Dubai vaig tenir tres hores per canviar de vol, i allà vaig conèixer al Jeremy, que també se'n va a la Índia a veure la part del Sud, però ell, comença des d'un altre punt.


<blockquote>Durant el vol, pensava:
Ens han ensenyat a tenir por fins i tot de nosaltres mateixos. De creure que no podrem, de convèncer-nos que no val la pena ni provar-ho.
O potser no ens ho han ensenyat. Potser això ho he malaprès jo sola.

Mirant "TRON:Legacy" mentre estic a l'avió, penso que si em deixessin a l'espai, em cagaria a les calces. Que si, per un moment, alguna cosa anés malament, abans dubtaria de mi i sentiria la por de creure no poder, que la confiança i la força per buscar una solució sense dubtes. I que aquesta por, com la majora, és totalment interna.

Els avions em trastornen. Les distàncies passen volant (mai més ben dit), i no tinc consciència de l'espai/temps. Necessito el dibuixet de la pantalla que situa l'avió sobre el mapa, per saber on soc. Necessito posar-me en un dibuix per saber què està passant.</blockquote>



I després d'això, vaig arribar a Mumbai. Un noi em va recollir a l'aeroport i em va portar a l'hostal. L'hostal és un "cuchitril", perdut de la mà de Déu, allunyat del centre i de tot. No té res, però allà hi conec a gent amb qui hi passaré part del dia. El Jeremy, el Max i el Fox, tots tres australians que han decidit veure la Índia sols, i també un austríac, dos canadenques i un xilè, dels que no en recordo el nom. Tots anem sols i coincidim a l'hostal, i jo aprofito que uns volen anar a comprar els bitllets de tren a l'estació per anar-hi amb ells.

Agafem un taxi d'aquests petits (que mai recordo el nom... un tuc-tuc o algo així) per anar a l'estació. Els tios condueixen fatal! :) A l'estació, agafem el tren, i em crida l'atenció, que als vagons no hi ha portes, i que, a part d'anar "hiper-apretujats" i tenir vagons per homes i vagons per dones, la gent s'agafa a la vora de l'entrada del vagó i treu casi tot el cos per la finestra. És impressionant!! (pd: no me n'he pogut estar de provar-ho, però casi no arribava a dalt per agafar-me...).

Arribem a l'estació i comprem els bitllets. Jo compro un nocturn per anar a Goa l'endemà. Dels que jo volia, no en queden, així que em toca comprar-ne de 3AC en comptes de SL (tots dos són llits nocturns, però alguns tenen aire acondicionat, i altres no). El preu entre aire tenir aire acondicionat i no, casi es triplica... Una pena no haver-ne trobat!

Després, sortim i comencem a caminar per Mumbai (això deurien ser les 12 o així), fins que se'ns fa de nit!!

[![](http://napbuf.files.wordpress.com/2012/11/20121124_131259.jpg)](http://napbuf.wordpress.com/2012/11/25/arribada-a-mumbai/20121124_131259/#main)

**PD: demà passat aniré a un hostal amb PC, ja seguiré escrivint allà, que m'he apoderat de l'ordinador de l'hostal, i no és plan!**


