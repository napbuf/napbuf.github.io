---
author: napbuf
comments: true
date: 2010-09-10 11:51:21+00:00
layout: post
slug: pinzellades-varies-temple-del-cel-mercat-de-la-perla-i-muralla-ming
title: 'Pinzellades vàries: Temple del cel, Mercat de la Perla i muralla Ming'
wordpress_id: 166
categories:
- Xina
- 'Xina: Beijing: Visitant Beijing'
---

Moltes novetats!!!

Fa un parell de dies vaig anar per primer cop a què em fessin un massatge de tot el cos. 60 minuts -> uns 7€!!! Va ser una mica bèstia. El tio posava tot el seu pes a sobre meu... A vegades em costava respirar i tot de lo fort que apretava. Deia que tenia l'esquena feta pols, però que espera després de passar 3 o 4 dies carregant més de 30kg entre bolso, motxilla i maleta? A la nit no podia dormir del mal que em feia l'esquena!! Sobretot la zona lumbar, però l'endemà estava com nova. Em va trencar nusos (que ni idea de què vol dir) a les cervicals i ara ja sóc una dona nova!!

Ahir va ser un dia de turisme per Beijing. De bon matí vaig anar a visitar el Temple del Cel. Allà vaig conèixer en Christian, un noi suec que estava més perdut que jo que ja és dir! Em va explicar que després d'estar treballant 5 anys en una empresa, se n'havia cansat, i havia decidit anar a viatjar fins que els diners o les ganes diguessin prou. Va sortir de casa amb la guia, el mòvil, la VISA i quatre peces de roba. D'això sí que se'n diu anar a l'aventura! Quina enveja!!

Doncs bé, al final vam acabar fent la visita plegats, i va ser tota una experiència... Quan parlava anglès tenia un accent difícil d'entendre, així que casi en cada frase l'hi demanava que me la repetís, i si a la de 3 no l'havia entès, afirmava sense saber ben bé si el què m'havia dit era una pregunta, una anècdota o alguna cosa interessant. Feia molta gràcia perquè a vegades es posava a riure fent-me saber que s'havia adonat que no l'entenia.

El Temple del Cel és un lloc preciós, i de fet, és un dels símbols de Beijing. Es troba enmig d'un parc força gran, on hi pots trobar gent gran jugant a cartes, al domino, a una espècie de dames (encara no sé com s'hi juga), ballant, cantant o simplement xerrant. Sembla que al entrar s'aturi el temps. La part del parc em va recordar una mica als parcs de Londres, però sense gent jugant a futbol. Segons la guia, el temple va ser construït per a què el fill del cel demanés l'expiació dels pecats del poble i un futur pròsper.

En allà vaig aprendre que per la cultura xinesa, els nombres imparells es consideren celestials, i el 9 (el màxim dels nombres imparells d'un sol dígit) es considera el nombre imperial. Aquest nombre s'utilitza en molts simbolismes celestials o de poder. Per exemple, les portes del temple estaven fetes de fusta pintada de vermell amb 81 boles daurades incrustades, 9 files i 9 columnes. A l'altar circular tot gira entorn el 9: escales múltiples de 9, 81 anells entrecreuats,... A més tot el parc està fet amb formes quadrades i circulars, que simbolitzen el cel i la terra.

Hi ha una zona que és l'oval imperial, que té forma circular i fa com 50-60m de diàmetre i és un mur circular amb 3 temples més petits a l'interior. Es diu que si et poses a un costat del mur i hi xiuxiueges, la persona que està just a l'altre costat del mur pot arribar a sentir el què has dit. El problema és que hi havia molta gent, i la majoria cridant, així que no vam poder comprovar-ho. Si més no és interessant!

Després vaig anar al mercat de la perla, que està just al davant. M'he adonat que en els grans carrers hi ha urbans a cada costat del pas de peatons procurant que la gent no creui quan el semàfor encara està vermell i que els cotxes respectin la senyalització. De totes maneres no és gens estrany veure cotxes, camions i furgonetes que passen els semàfors en vermells en les avingudes més grans de Beijing, posant en perill no només la gent que espera per creuar, sinó també els cotxes que intersequen la ronda. Creuar el carrer és tota una aventura, però a mi ja m'agrada!! Doncs bé al què anava, que la meva primera incursió en el regateig va resultar un fracàs. Tot i així, l'experiència va ser al·lucinant. La gent m'agafava pel braç botigueta rere botigueta i se m'enduien perquè els hi comprés, sobretot en la secció de bolsos. Al principi no parava de riure i de dir, "no, thank you, xié xié", però després de 5 minuts així em vaig començar a posar nerviosa... Ah, weno i com ja vaig explicar em van timar... Després de dos dies fent de turista ja no veig als xinesos amb tan bons ulls com abans, i tot gràcies als intents d'estafa (i al què no es queda en intent).

A la tarda després de dinar vaig anar a visitar una part de la muralla de la dinastia Ming que es trobar al centre de la ciutat, i al costat l'antic observatori, que ara es trobar al costat d'un dels carrers més transitats de Beijing. Ho tenen molt ben conservat. A dins de una de les nou portes que tenia la muralla i que encara es conserva, hi ha una exposició on explica l'origen de cada porta i una part de la història, i hi ha un mapa de l'antiga Beijing emmurallada.

[slideshow]
