---
author: napbuf
comments: true
date: 2010-09-04 15:28:58+00:00
layout: post
slug: la-cosa-millora
title: La cosa millora...
wordpress_id: 110
categories:
- Xina
- 'Xina: Beijing: Primers dies'
---



Bon dia! Sembla que m'he adaptat ràpidament a l'horari xinès. M'he llevat a quarts de dotze o així, i he dormit de conya!! La millor teràpia contra els problemes de son!

I més després d'una bona dutxa i unes galetetes per esmorzar! M'he passat el matí enviant mails i intentant buscar pis, però sense telèfon mòvil es fa complicat poder contactar amb la gent, així que després de provar el fantàstic menú KFC (amb xinès, però les patates i el pollastre tenen el mateix gust!!) i d'anar a la polícia per donar la meva adreça, he agafat el metro direcció al centre de la ciutat. Allà m'he passejat pels voltants de la plaça Tianmen, que són preciosos. Un noi xinès m'ha començat a preguntar coses, i l'hi he dit que no volia res, que no tenia diners. M'ha comentat que havia estat estudiant anglès i al veure'm estrangera només volia fer una passejada i refrescar l'anglès, així que l'he tingut d'acompanyant durant una bona estona parlant de Beijing, del Barça i de les diferències culturals entre Europa i la Xina. Al final, l'hi he dit que havia de buscar un lloc on comprar una targeta SIM pel mòvil, m'ho ha indicat i ens hem acomiadat. Mentre hi anava m'he trobat una iaieta que m'ha demanat amb anglès si estava viatjant sola. L'hi he dit que havia vingut a estudiar i que per ara sí que estava sola, i m'ha dit amb una veueta que casi no la sentia, que era molt valenta. Això m'ha fet créixer 2cm d'orgull!! J Però el fet és que m'ha estranyat que una dona xina ja bastant bastant gran em parlés amb anglès... Em sembla que hi ha tantíssimes històries perdudes pel món que mereixerien no un llibre, una enciclopèdia sencera!! Quants llibres sense escriure...

Encara no sé com, he anat a ensopegar a un carrer comercial enorme. Fins i tot m'hi he trobat un Zara!!!! Això és una plaga... Allà he pogut aconseguir un mapa de Beijing amb pinyin/anglès. He anat a un parell de llocs on venien mòvils i targetes de mòvil. Però el meu mòvil no funciona amb la SIM d'aquí; més que res perquè és movistar i no l'he alliberat... I el preu dels mòvils era força car (de fet, no és que fós car, però era el preu que em costaria a Barcelona, i ja que estic a Beijing, no pagaré pel mateix preu, no?). Així que he decidit no comprar-ho encara. Intentaré alliberar el meu mòvil i quan em vegi capacitada per començar a regatejar fins a arribar a un preu raonable (tirat si estigués a Barcelona), llavors me'n compraré un d'aquests de tercera generació (tampoc cal exagerar amb la quarta...).

Després he passejat per un mercat on hi havia suculents menús (nota: veure imatge adjunta), però jo he preferit comprar-me un parell de talls de meló que els serveixen com si fossin pinxos i valen entre 1-2yuan (0,12-0,24€). Boníssims!!!

I res, aquí s'ha acabat l'aventura d'avui. He decidit que no cal anar amb pressa, que tinc 6 mesos i que els primers dies potser millor que m'ho prengui amb calma abans no acabi malament. I de fet, avui ha sigut un dia molt xulo. He passejat molta estona, hi ha carrers molt bruts i molt pobres, i d'altres molt a l'estil occidental. Es nota la diferència de barris. Al centre la gent t'atabala perquè compris, entres i ets el punt de mira. Aquí on m'estic jo ningú m'atabala. Molt millor per anar a comprar.

Hi ha tantíssimes curiositats que em costa recordar-les. Una cosa que m'ha sobtat molt i que espero poder acostumar-m'hi és que fan menjars amb olors molt fortes, però molt. El carrer en va ple, i cada cop que passo per alguna bici/tendereta... pd: aquí tenen unes bicis amb una mena de remolcs molt cutres on hi venen, hi cuinen i hi tenen de tot. Són il·legals, i quan passa el cotxe de polícia pel costat, veus a totes les bicis arrencar a córrer. En una d'aquestes carreres, a una bici l'hi ha caigut la mercaderia i ha deixat tot el carrer empastifat de caldo, carn i no sé què més hi havia... tot bastant fastigós!! Doncs cada cop que passo pel costat d'una d'aquestes bicis intento mantenir l'alè, perquè realment entre la xafogor i aquestes olors, el dia s'enganxa de mala manera. Tot i així trobo que són gent molt neta en temes d'higiene personal.

En fi, una mica més adaptada que ahir. Sembla que la cara de por ja s'esborra i comencen a venir les ganes de conèixer i descobrir que havia perdut. Tot serà qüestió d'anar-les alimentant amb coses noves!!!

(pd: encara no he penjat fotos perquè és impossible que es carreguin. La connexió és hiper-mega lenta i cau cada 2x3, si intento carregar una foto rebaixadíssima de 70kB em falla, així que ho deixaré per quan tingui millor connexió). Tocarà esperar... :)

[![](http://napbuf.files.wordpress.com/2010/09/img_3644_comprimida.jpg)](http://napbuf.files.wordpress.com/2010/09/img_3644_comprimida.jpg)


