---
author: napbuf
comments: true
date: 2011-01-12 06:43:32+00:00
layout: post
slug: burocracia-xina-bufar-i-bufar-i-res-aqui-ni-ampolles-ni-papers
title: 'Burocràcia xina: bufar i... bufar i... res, aquí ni ampolles ni papers...'
wordpress_id: 954
categories:
- Xina
- 'Xina: Beijing: Curiositats quotidianes'
---

Arg!!! No sabeu com odio fer papers a la Xina!!! Si ja és un conyàs fer-los quan entens alguna cosa (almenys la llengua), quan has de fer papers amb una persona que de cada 3 paraules en anglès, 2 són incorrectes i 1 no l'entenc per l'accent, es pot convertir en una gimcana estressant.

El 31 de gener se m'acaba el visat, així que "l'ÚNICA" cosa que havia de fer era extendre'l un parell de mesos. Això sembla aparentment senzill, de fet, abans de marxar la UPC em va dir que no tindria cap mena de problema per demanar una extensió. A principis d'any (i tenint en compte que aquí no celebren res del Nadal i que per ells són dies normals) vaig començar a moure'm per saber què havia de fer per tramitar-ho. Vaig anar a l'escola internacional de Beihang i directament em van dir que no podien extendre-me'l. Neguitosa, em vaig posar en contacte amb la gent de la UPC, i em van dir que necessitava una autorització de la meva tutora de Beihang i una carta de l'escola de telecos. Però clar, a Barcelona sí que hi ha reis i festes nadalenques, així que just el primer dia després de vacances, em van enviar tots els papers que necessitava. Molt eficients, tot sigui dit.

Mentrestant, jo vaig parlar amb la meva tutora i, després d'esperar 6 dies, em va dir que no m'autoritzava res perquè no tenia "autoritat" per fer-ho. Avui al matí, i gastant l'última oportunitat que quedava, ja amb la idea que em tocaria agafar un tren de 24h cap a Hong Kong i allà fer-me un visat de turista, he anat a l'escola internacional amb l'autorització de la UPC sota el braç, preparada per brega. La meva sorpresa ha estat que quan els hi he ensenyat el paper, tot ha sigut amabilitat i bones maneres. No m'han posat cap pega. Però és clar, "no es oro todo lo que reluce", no?? xD Resulta que tarden uns dies en tramitar-ho (2 setmanes) però jo només tinc 10 dies per tramitar-ho abans que marxi de viatge, a més et demanen mil papers, però te'ls van demanant de 1 en 1 perquè et vagis desesperant cada cop més. Si a això li afegim que només tramiten els visats 2 dies a la setmana de 9:30 a 11:30 i que ara, abans de les vacances d'any nou, tothom vol renovar visats i permisos de residència, la cosa es complica...

Resultat? M'he passat el dia fent papers, corrent de l'escola internacional a la residència tan ràpid com els meus pulmons plens de contaminació i els meus músculs fofos de no fotre res durant tants dies m'han permès, intentant parlar anglès, xinès i el que fés falta, amb la por al cos de veure que potser tornaria a portar un paper i ja estaria tancat, amb la por de ser conscient que probablement falti algun paper que s'han oblidat de demanar-me i que quan vagin al buró els hi diguin que no em poden extendre el visat i llavors ja sigui massa tard per anar a Hong Kong a extendre'l...

Com odio la burocràcia xinesa, de veritat... Ben bé que el tema de visats i permisos de residència i tota la pesca no el coneixes fins que no et toca eh? Si tot falla, seré una il·legal a la Xina i sense voler-ho? La paraula il·legal és massa forta com per utilitzar-la d'adjectiu a algú només perquè li faltin uns papers...

Avui, visca la lliure circulació de persones i fora fronteres, abans que il·legal sigui un dels meus adjectius... (esperem que no, però no sé perquè no és que no les tingui totes, és que casi no en tinc cap...)

_Ja us explicaré què tal acaba tot això, per ara vaig començar els tràmits fa 15 dies, em queden 15 dies perquè em caduqui el visat, d'aquí 10 dies hauria de tenir el visat fet i just avui he pogut començar a tramitar-lo... Quin merder!!!_
