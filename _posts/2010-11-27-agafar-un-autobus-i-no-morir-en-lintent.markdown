---
author: napbuf
comments: true
date: 2010-11-27 10:59:38+00:00
layout: post
slug: agafar-un-autobus-i-no-morir-en-lintent
title: Agafar un autobús i no morir en l'intent...
wordpress_id: 664
categories:
- Xina
- 'Xina: Beijing: Curiositats quotidianes'
- 'Xina: Curiositats'
---

Fa cosa de tres dies vaig tornar a anar al districte de l'art 798, però aquest cop perquè hi havia un festival de cinema independent en una de les fàbriques i em venia de gust veure alguna pel·lícula de parla anglesa (això sí, subtitulada al xinès, molt útil...). Al final va resultar que era un festival de documentals europeus, o almenys això és el què em va semblar.

El fet és que hi vaig anar amb l'autobús. Recordo que durant els primers dies d'estar aquí creuar el carrer era un repte i una aventura. Al cap d'una setmana, anar amb bici em semblava una bogeria, però una bogeria molt divertida... Quan em van robar la bici em vaig quedar sense al·licient, i ara he vist que agafar l'autobús és encara més divertit, amb l'inconvenient que si baixo a la parada que no toca o agafo l'autobús que no és, no tinc manera de tornar a reubicar-me, perquè ara ja deixo el mapa a casa!!!

Al anar no vaig tenir cap problema. Havia mirat el número de l'autobús que havia d'agafar, el nom de la parada de destí i el lloc on l'havia d'agafar. De fet, no sabia ni la pronunciació de la parada de destí, només recordava 2 o 3 caràcters intercalats, així que havia d'estar atenta als rètols...

Primer metro, després creuar el carrer i agafar l'autobús 401 en la direcció correcta. Abans de marxar, mirar fins a quina hora passa l'últim perquè era tard i aquí entre les 22-23 passa l'últim (igual que el metro...). I vaig arribar al districte sense cap mena de problema. Em vaig sentir super orgullosa de poder agafar un autobús!!!! Feia més de 10 anys que no tenia aquesta sensació... Realment sense la llengua tot és com començar de zero, com una nena petita que ha d'aprendre com funciona un món totalment desconegut...

El documental que vaig anar a veure es diu Mother's Courage. Tracta sobre l'autisme i com els nens autistes poden aprendre i créixer tot i les adversitats... El reportatge és al·lucinant, vaig sortir amb els ulls plorosos i tot, veus com gent que ho té tot en contra lluita per fer-se un lloc, com les mares d'aquests nens remouen cel i terra per donar-los-hi la oportunitat de fer que la seva malaltia no determini el seu futur ni en part, la seva manera de viure o de ser. El reportatge és al·lucinant... hi sortia una dona que havia trobat un mètode per a què els nens amb el grau més bèstia d'autisme poguessin comunicar-se amb el món. Però de fet el mètode el va fer perquè els metges l'hi havien dit que el seu fill seria un vegetal tota la vida i ella no es va resignar, va estudiar neurologia i després va buscar maneres de poder comunicar-se amb ell. Ho va aconseguir i ara ensenya a molts nens autistes a utilitzar aquest mètode per aprendre i comunicar-se. Era al·lucinant veure-la treballar... Et fa replantejar-te moltes coses...

A la tornada no vaig tenir tanta sort com a l'anada, i em vaig perdre. En part perquè vaig agafar l'autobús que no era (402 en comptes de 401). Total que vaig anar a parar a on Jesús va perdre l'espardenya... Per sort i encara no sé com, vaig baixar a la primera parada i vaig pujar a un autobús qualsevol per demanar d'anar a buscar la línia 10 (tot això més amb gestos que amb paraules, es clar...) i just aquell et portava fins allà... Vaig agafar l'últim autobús i l'últim metro del dia... uixxxxxxx!!!! Sembla que per pèls vaig sortint prou bé de les meves aventures amb autobús... :)

El dimarts passat vaig tornar a Fragant Hills. Volia veure el parc amb els arbres tenyits de vermell, però vaig fer tard. Molts dels arbres estaven ja sense fulles, i hi feia una rasca impressionant!!!! Vaig estar una bona estona fent fotos, i al final era impossible notar-me els dits... Tot i el fred, estava ple de gent, aquí els hi encanta fer esport!! Us deixo algunes fotos!!

[slideshow]
