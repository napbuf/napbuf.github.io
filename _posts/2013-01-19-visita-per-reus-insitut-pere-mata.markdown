---
author: napbuf
comments: true
date: 2013-01-19 17:36:32+00:00
layout: post
slug: visita-per-reus-insitut-pere-mata
title: 'Visita per Reus: Insitut Pere Mata'
wordpress_id: 1922
categories:
- Ampliant horitzons
- Banalitats
- Blog
- diaAdia
---

La setmana passada vaig tenir visita a Reus, i aprofitant la ocasió, vam fer ruta turística. Reus és coneguda pel seu passat modernista. Té edificis preciosos, totalment integrats a la ciutat. Veient-los, no es fa estrany que Gaudí hi trobés la inspiració. I com Gaudí, tants d'altres.

Vam fer la ruta turística del modernisme, que recorre els carrerons del centre de Reus, tots plens de botigues comercials (un dels altres grans atractius de Reus, les botigues). Era com una gimcana entre la gent que anava de rebaixes, i nosaltres; que ens encantàvem mirant els decorats i les formes dels edificis, parant al mig de les entrades de les botigues, i destorbant als que tenien fam de targeta de crèdit!

També vam visitar alguns bars, tot provant el típic vermut de Reus, entre ells, la Ferretaria, un dels més famosos. I vam sopar en una pizzeria que està en una antiga fàbrica farinera just al costat del passeig Prim. Per dins, està molt ben conservada, i també serveix de museu. Val la pena fer-hi una ullada.

Els dissabtes al matí, hi ha mercat ambulant d'antiguitats al passeig Prim, i també mercat de roba i utensilis varis al voltant del pavelló on hi ha el mercat municipal. Tenint en compte que entre setmana es fa impossible fer-hi una ullada, valia la pena acostar-s'hi!

La darrera parada la vam fer a l'Institut Pere Mata. És un sanatori situat a les afores de Reus, que encara està en actiu. Una de les sales, està oberta per visitar, i és on internaven a la gent amb molts diners i problemes psicològics. També servia de sala de ball els dissabtes, però ara, només està oberta per turisme.

Penjo algunes fotos que vaig fer amb el mòbil de l'Institut Pere Mata.

[gallery ids="1929,1927,1926,1924,1925,1923,1928"]
