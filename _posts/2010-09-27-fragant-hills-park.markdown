---
author: napbuf
comments: true
date: 2010-09-27 02:55:18+00:00
layout: post
slug: fragant-hills-park
title: Fragant Hills Park
wordpress_id: 336
categories:
- Xina
- 'Xina: Beijing: Visitant Beijing'
---

Ahir, després d'esmorzar com un xinès, d'anar a classe de xinès, de dinar com un xinès i de fer la migdiada com a bona catalana (no s'han de perdre els bons costums!!) vaig decidir que feia un dia massa bo com per perdre'l estudiant o estant pel campus, així que vaig decidir anar a veure el parc dels turons fragants (sense traduir sona molt millor: "Fragant Hills Park"). Està a la part nord-oest de Beijing, a les afores de la ciutat. Vaig tardar casi 2h en arribar-hi entre canvi de metros i autobús, però ho tornaria a fer amb els ulls tancats!!! Em vaig enamorar!!!!

El parc es troba en una vall que limita la ciutat de Beijing amb la natura (una mica més enllà ja hi ha la muralla i tot és paratge natural). La part inicial del parc està plena de zones enjardinades amb flors de tots colors, arbres mil·lenaris i pollancres que sembla que hagin de caure als llacs. La gent hi va per cantar, ballar i jugar ja sigui a cartes a raquetes o al escacs xinès. És molt típic. Enmig de la muntanya, hi ha tot de temples budistes on encara hi ha budistes que hi viuen. De fet, mentre anava pujant em vaig creuar amb uns 20-25 budistes petits!! Almenys a mi em van semblar petits, ara que tots els xinesos amb el cap pelat són iguals, no sé si sabria dir-ne l'edat amb gaire precisió...

El parc té diferents recorreguts, i fins i tot hi ha un telecadira que et porta al cim més alt de tota la vall. Però jo com a bona excursionista vaig decidir pujar-hi a peu. Van ser 1h i 45 minuts anant a tota llet perquè es feia fosc, vaig arribar morta!! Però un cop a dalt les vistes em van treure tot el cansament de sobre. Era al·lucinant!!! Per una part podia veure tot Beijing; bé, tot el què la pol·lució em va deixar veure, perquè tot i semblar un dia radiant des de dins de la ciutat, al sortir em vaig adonar que encara tenia la capa de merda a sobre...

I per l'altre, la perfecte posta de sol enmig de les valls. Estava ple de petits cims i damunt d'ells un temple budista. El sol il·luminava les teulades dels temples que feien de miralls! Mentre pujava pensava, és com tenir una petita dosi de "Pirineus" al costat de Beijing, però realment no es pot comparar. Són móns diferents (tot i així he de dir que em quedo amb els Pirineus!!). Al arribar al cim més alt, hi havia un temple, una noia tocant un instrument típic d'aquí (és com... uf no sé, com una mena d'arpa amb caixa de ressonància i pont, posat com si fós un piano, vaja com un piano on ets tu qui pinça les cordes i no els martellets... no sé com explicar-ho) i al darrere uns arbres plens de tires vermelles que penjaven com si fossin pomes. Suposo que eren desitjos o pregàries o alguna cosa per l'estil. La pega d'anar a un lloc on no coneixes ni la cultura ni la llengua és que si la guia no et dóna la resposta és pràcticament impossible demanar-la, perquè ningú parla anglès. De totes maneres, sempre queda Sant Google si és que la curiositat pot amb un mateix... Tota la imatge era molt "harmoniosa". Al cim més alt veient pondre's el sol entre les muntanyes, escoltant música xinesa al costat d'un temple amb el vent passejant-se entre les tires vermelles que penjaven dels arbres... Potser explicat perd una mica la màgia, però la situació era immillorable...

Pel què he llegit, aquest parc és un dels preferits dels habitants de Beijing, i els hi encanta anar-hi ara a la tardor quan les fulles es tenyeixen de vermells i marrons... No si darrere de la freda aparença xinesa encara hi haurà més romanticisme que a... bé, anava a posar alguna analogia al món conegut, però aquí he après a reconsiderar el què creia que ja havia après, així que prefereixo no tenir o almenys no dir cap concepte de cap idea que creia coneguda.

En resum i sense fer-me més embolics, que el parc era preciós, i poder veure la posta de sol allà dalt va ser el detall perfecte a un dia que podia haver passat tranquil·lament desapercebut. Mentre pujava em venien moltes coses al cap, i pensava "això ho escriuràs al blog", però com sempre, ja no les recordo... Una cosa que em va sobtat molt és que em vaig trobar amb molta gent gran pujant la muntanya. I quan dic gent gran vol dir gent que passava dels 65 segur!! És molt complicat establir un marge d'edats raonable a Xina. La gent que per nosaltres podria aparentar 25 potser en tenen 45... i a mesura que es fan grans és impossible dir quants anys tenen, així que quan vull dir gent gran són gent molt gran! I pujaven sense bastons ni res. La muntanya no era precisament petita, i gairebé tot eren graons. Tot i la merda que respiren, aquesta gent tenen una salut de ferro!!

Com que el sol es va pondre mentre estava al cim, la baixada va ser ràpida, més que res perquè no tenia llum, anava amb xancletes (sí, ho sé... no comment), havia d'agafar el bús abans no passés l'últim i no tenia ganes de dormir al ras. Va ser molt divertit. Molts dels que estàvem a dalt vam començar a baixar quasi alhora, i semblava que féssim curses a veure qui anava més ràpid. En les escales uns avançaven perquè les baixaven saltant, i en les rampes els que portaven bambes ens tornaven a avançar. Uns que es paraven a veure aigua, uns altres que feien fotos,... Vaig acabar petant-me el cul de riure amb desconeguts i intentant practicar el meu xinès incomprensible...

I res, a la nit, dosi de Helen's i poc més.[![](http://napbuf.files.wordpress.com/2010/09/img_4240.jpg)](http://napbuf.files.wordpress.com/2010/09/img_4240.jpg)

(pd: després penjaré més fotos, que això va molt lent i necessita paciència, mimos i hores en les que els xinos no facin servir massa internet)
