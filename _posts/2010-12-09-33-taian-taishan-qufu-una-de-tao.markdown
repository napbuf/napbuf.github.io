---
author: napbuf
comments: true
date: 2010-12-09 01:34:02+00:00
layout: post
slug: 33-taian-taishan-qufu-una-de-tao
title: '(3/3) Tai’an-TaiShan-Qüfù: Una de Tao'
wordpress_id: 717
categories:
- Xina
- 'Xina: Shandong'
---

[Primera part](http://napbuf.wordpress.com/2010/12/06/1-taian-taishan-qufu-una-de-tao-i-laltre-de-confucius/)

[Segona part](http://napbuf.wordpress.com/2010/12/06/23-tai%e2%80%99an-taishan-qufu-una-de-tao/)

Després d'una hora i mitja d'autobús intentant seguir el sol amb la càmera (ja penjaré alguna foto, m'hi vaig estar força estona perquè hi havia aquell tipus de boira que deixa veure el sol rodó-rodó i ben enquadrat... però bé, tampoc el vaig poder enquadrar massa perquè s'amagava darrere els arbres i, quan no, l'autobús anava brincant com boig...) vaig arribar a Qüfù.

Com he dit és la ciutat on va néixer Confuci. També és la ciutat d'altres personatges històrics, però potser no tan destacables com ell. L'estació de trens està a les afores de la ciutat, bastant lluny del centre. Just sortir de l'autobús, i com era d'esperar, em van venir 4 o 5 taxistes amb fulletons informatius sobre hotels i perseguint-me pertot arreu. Em sembla que començo a fer-me immune  a tota aquesta allau de gent que ve a vendre't coses. Ara ja se m'ha posat al cap la idea que em volen estafar, i si la tinc, no és perquè tingui aversió cap a ells, però això també fa que t'espavilis sola i que busquis i re-busquis sense tenir molt clar si val la pena o no.

Bitllet d'autobús comprat i decideixo començar a caminar cap al centre fins a trobar l'hostal. Al cap de mitja hora caminant (tenint en compte que porto unes 7h d'esglaons a l'esquena i un parell caminant), i veient que estic en un barri molt pobre, agafo una motoreta tricicle que em deixa davant de l'hostal.

Qüfù és una ciutat/poble que té la part central emmurallada, i és la part on es concentra tota la riquesa. Està plena d'hotels, de botigues de marques importants i cares, de restaurants i de llocs dedicats a Confuci. Tota la part exterior és la zona on hi viu la gent d'allà, una zona molt pobre pel què vaig poder veure. Però molt molt pobre...

Després de deixar les coses a l'hostal, passejada "nocturna" (tot i que eren les 18, ja era fosc). Entrant una mica més en detall, aquesta ciutat és preciosa, sobretot de nit, on la muralla està il·luminada i les portes nord i sud que tenen una mena de "temple" al capdamunt també estan il·luminades amb difrents colors. Qüfù té carrerons molt xulos; a part, han fet un passeig al costat de la muralla, entre el mur i el riuet que el rodeja.

Buscant un caixer automàtic conec a un noi de Qüfù que m'ensenya una mica la ciutat, a canvi de parlar una estona en anglès, o intentar-ho. Casi no diu ni dos paraules, i a més, després d'explicar-li que soc de Barcelona, que està a Espanya, em diu tot eufòric que és el primer cop que parla amb un americà... Intento explicar-li que Espanya està a Europa, lluny d'Amèrica, que jo ni tan sols hi he estat mai, però sembla que ja té prouta feina en passejar-se tot cofoi al costat d'una "americana" davant dels seus col·legues, així que el deixo fer... Mengem en un carreró de paradetes de pinxos i malatang (són pinxos cuinats amb caldo picant o sense picar, estan bons, tot i que no és el meu plat preferit. Jo prefereixo els pinxos a la brasa!!! nyaaaaaaaaaaam!), m'acompanya al caixer i cap a l'hostal que avui estic baldada i la dutxa ja em crida!!

Abans no arribo a l'hostal em trobo unes dones que ronden ls 40-50 ballant conçons casi a la porta de l'hostal, al mig del carrer. Aquí et trobes a gent fent exercici en llocs públics a primera hora del matí, a dones ballant a casi les 21 i a gent cantant pel carrer a tota hora. Estic segura que, tot i no tenir tants diners, es munten la juvilació molt millor que nosaltres. Sempre estan fent activitats col·lectives i sense cap mena de vergonya. És d'envejar que no tinguin consciència individual (vull dir consciència sobre ells mateixos, no sobre el món i coses d'aquestes, no parlo de criteri, sinó de vergonya), o si la tenen, que el fet de tenir-la no els hi cohibeixi a fer segons quin tipus de coses!!

Un cop a l'hostal, conec a dues noies xineses que també estan de visita i amb les que comparteixo habitació. Comencem a parlar i una d'elles m'explica tota la història de Confuci. Diu que no puc visitar la mansió, el temple i el cementiri sense saber-ne res, així que amb l'ajuda d'un llibre i fotografies, comença a explicar-me amb pèls i senyals cada racó del temple, cada columna, la seva vida i algunes de les seves ensenyances. Molt interessant!!! A més parla un anglès casi impolut, molt millor que el meu, i no se'm fa pesat escoltar-la.

L'endemà em llevo ben d'hora per visitar-ho tot. Abans de les 12 he d'agafar un autobús que em torni a Tai'an per poder agafar el tren de les 14... Tot plegat sona una mica a bogeria, massa coses a veure i el temps apreta, així que de nou, l'alarma sona abans no siguin les 7 del matí...

Visito el temple i la mansió, i faig una passejada ràpida pel cementiri. El cementiri no té massa. Ara tots els arbres ja estan secs i sense fulles, així que la vista és bastant tristota. El temple és increïble. Servia per adorar i oferir sacrificis a Confuci. Ressegueixo cada part de la història que m'havia explicat la nit anterior aquella noia (que no recordo el nom, per variar...).

Manual bàsic del temple:

1. La figura del drac, així com la decoració amb or, està reservada a qualsevol cosa referent als emperadors. El fet que el temple contingui columnes plenes de dracs (increïbles, per cert, mireu la foto) i portals decorats amb detalls daurats (a part de les portes amb els poms daurats) és degut a què un dels emperadors va considerar que havia estat una persona tan decisiva que mereixia un tracte especial.

2. Hi ha un pou envoltat de pilars, i si piques amb les mans en dos d'ells, pots sentir l'eco que provoca el so dins del pou. L'efecte resultant sona com si haguessis picat en alguna cosa metàl·lica i buida per dins. És molt curiós, el primer cop que ho vaig provar vaig haver de tornar a tocar i picar la pedra per assegurar-me que ni era metàl·lica ni estava buida... jajaja

3. Hi ha un arbre que té l'escorça en forma de 's' fins al cap damunt. El tronc és recte, però l'escorça s'ha recargolat. La llegenda diu que un emperador s'hi va recolzar, i degut a això, l'arbre va prendre la forma de drac.

4.Hi ha un altre arbre que es diu que el va plantar Confuci i s'ha anat replantant. Em sona bastant a "bulo", però weno...

5. Hi ha una mena de pica feta de pedra que és el lloc on es passaven l'aigua els servents i la gent que hi vivia. Com que els servents havien d'estar aïllats, era la única manera de comunicar-se. Hi ha una història curiosa entorn això, però no aconsegueixo recordar-la.

El temple és enorme, ple de cases i jardins, i ple de taules de pedra amb inscripcions gravades aguantades per tortugues gegants que em recorden a bola de drac... De fet tota la ciutat està plena d'inscripcions de frases de Confuci. De totes maneres, m'han comentat que no és tan fàcil com llegir-les i entendre-les... Jo, ni idea...

La mansió no és tan sorprenent com el temple, però val la pena visitar-la. Dins de Qüfù també i hi la torre del tambor, la torre de la campana (que està en un carrer ple de paradetes amb gent venent coses sobre el confucionisme i records varis) i el temple de Yan (un dels millors deixebles de Confuci) que no vaig tenir prou temps per visitar.

I res, després, ràpid i corrents a buscar l'autobús-dinar-tren-metro(en hora punta, com no podia ser d'una altra manera)-casa. Oh, estimada casa!!!!

En resum: un viatge increïble amb 2 dies efectius de viatge i superant les expectatives que en tenia. Increïble!! L'única cosa que no m'ha acabat de barrufar és l'allau de taxistes al sortir del tren o baixar de l'autobús, i els xinesos cridant a tort i a dret "Hello!" al mig de la muntanya. Per la resta, xulíssim!!

_**I ara, per fi, les fotos!!!! (pd: les aniré posant al post corresponent, si les posés totes en un em quedaria massa llarg)**_

[slideshow]
