---
author: napbuf
comments: true
date: 2010-10-08 02:19:56+00:00
layout: post
slug: trip-to-inner-mongolia-part-2-el-viatge
title: 'Trip to Inner Mongolia - Part 2: El viatge'
wordpress_id: 363
categories:
- Xina
- 'Xina: Inner Mongolia'
---

Continuant amb el post anterior, després d'agafar una furgoneta i poder descansar una bona estona, vam arribar als prats mongolesos (com carai es digui). Quina rascaaaaaa!!!!! juass... Feia un dia radiant, però radiant (ja ho veureu a les fotos), però el fred picava que no vegis, i aquest ja va ser el detonant per l'encostipat que tenia a la recambra...

La furgoneta va parar en una mena de campament de yurts (les típiques "cases" amb les que els mongols nòmades viuen, fetes originàriament de pells d'animals i fusta). Tot just baixar de la furgoneta, una noia ens va venir amb un alcohol típic d'allà i un vaset de xupito i ens va "obligar" a prendre'n un glop cada un. Jo no en volia... fotre'm un xupito d'alcohol de més de 50º a les 9 o 10 del matí no és fruit de la meva devoció... però el cert és que amb el fred que feia i l'ho glaçada que estava, no em va anar malament.

Tot i que el campament semblava bastant turístic, era molt xulo. Els yurts no eren com els autèntics, però tampoc eren dels més cutres, i el paisatge era fantàstic. Estàvem al mig del no res, envoltats d'esplanades de prats que no acabaven mai, sense poder arribar a veure l'horitzó i amb una tranquil·litat i un aire fresc que pagaria per tenir a Beijing!!

El Michael, el Valentin i jo vam decidir anar a muntar a cavall mongol, a l'estil Gengis Kan (però sense matar ni conquerir a ningú, jeje mantenint les distàncies!!!). Després de l'estillazo que ens van fotre... (sí, després d'un mes encara ens estafen, i el què ens queda!!) ens van portar a fer una volta pels camps. He de dir que encara ara tinc marques de l'aventura. Els mongols ensinistren (fuas, sona fatal, ho he hagut de buscar i tot al diccionari per corroborar-ho...) els cavalls a base de crits. El guia es posava darrere nostre, i si volíem anar a l'esquerra, ell es posava a la dreta i cridava. Els cavalls suposo que actuaven com fugint del crit, corrent cap a la part contrària. De manera que qualsevol cosa que volguessis fer amb les rendes (girar, parar...) era inútil. Així que estàvem totalment venuts al guia. Com que jo portava la càmera penjada com una bandolera i aquests cavalls només trotaven o galopaven, encara ara tinc un parell de blaus que ocupen mitja part de la meva esquena/panxa (sí, és enorme, i els primers dies feia mal!!) i al colze dret. Les agulletes d'anar amb cavall em van durar 4 dies, ja no només pel fet d'estar poc entrenada, d'anar a tota llet, de què els estreps m'anaven grans, no podia posar tot el meu pes a les cames i a cada saltiró del trot veia les estrelles (millor no donar més detalls... suposo que el missatge entre línies és fàcilment deductible...), sinó també perquè tot i no ser cavalls molt grans, eren molt amples, i vaig acabar feta pols.

Tot i així, l'experiència va ser molt xula. Vam estar com 1h i 30 minuts rondant, ens van portar a un lloc a prendre llet (sense pasteuritzar ni res, a saco!) amb una mena de pastes salades, vaig caure del cavall i casi em xafa (però he de dir que va ser culpa meva; es veu que aquí millor no baixar del cavall si ningú no t'agafa les rendes, el cavall es torna boig quan intentes baixar. A mi se'm va travar el peu en un estrep, el cavall va començar a saltar i a moure's i jo vaig caure, però amb la sort que vaig reaccionar ràpidament rodolant en direcció contrària d'on era ell i no em va xafar. Hauria estat horrorós que em passés alguna cosa a 2h de la civilització...).

Després de l'experiència, dinar (dolentíssim, per cert, dolentíssim!), migdiada i muntar a cavall 30 minutets més. Havíem pagat per 2h i el Michael es va posar terc que volíem les nostres 2h, però aquest cop sense trotar... només passejant. De nou em va tocar un cavall que estava mig boig, però la ruta va ser molt més tranquil·la; molt millor.

A la tarda vam anar a passejar pels prats. Ens vam perdre, vam fer fotos a cada pedreta que trobàvem i vam jugar a tocar l'horitzó amb les pedres. Casi 4h caminant enmig de prats immensos sense cap més referència que una brúixola i la intuïció. Em va encantar!!!! Que divertit és saber que no has de fer res més que perdre't pels camps!!!

I res, arribar, sopar... Ui, el sopar... Ens van portar dos xais (altrament dits "bees", jajaja és el què té anar de viatge amb francesos, que ni el seu anglès ni el meu són gran cosa, així que per entendre'ns el què faci falta!!!) cuinats sencers a sobre la taula, amb banyes, ulls i cua!!! Els hi van posar unes cintes i quatre xorrades, es van posar a cantar i a fer una cerimònia bastant patètica entorn als pobres i suculents animals (jajaja), i després ens els vam menjar!! Per cert, dic patètica, perquè això ho fan pel turisme. No té cap mena d'encant. I de fet, he dit "ens els vam menjar", però nosaltres no els vam provar. Havies de pagar una morterada per provar-lo, com 50€!!! Estamos locos?

A la nit van posar música al voltant d'una foguera (música màquina de fa mil anys, hiper-amplificada, saturada i tot, horrible!), però amb les cervesetes, els xupitos de bajio (ni idea de com s'escriu) i la gent que érem, va ser xulíssim. Quan es va acabar, vam anar  a veure les estrelles. Era al·lucinant!!!!! Fotia una rasca bestial, però bestial; però estar enmig dels prats sense cap tipus d'il·luminació amb una nit sense núvols i sense lluna, permetia veure el cel com no l'havia vist mai, ni al Marroc... Va ser preciós... Una de les imatges que espero recordar durant molt temps... Llàstima que no sàpiga res d'astronomia...

I res, després cap al yurt a intentar dormir. Havia comentat que el llit era una taula baixa sense matalàs i amb un "edredó" que pesava com jo i que estava ronyós a més no poder??? yeah!!! A part de la rasca que fotia, al·lucinant!!! No només no vaig dormir en tota la nit, sinó que l'endemà el què quedava d'esquena després de les 11h de viatge amb tren s'havia acabat d'esfumar. Si a això l'hi sumes, una febrada del quinze, angines blanques (amb el què empassar saliva es feia casi impossible), cul escaldat i blaus per tot el cos, et pots imaginar com estava, perfecta!!!

L'endemà, esmorzar a les 7h amb tota la ressaca, 5h de viatge amb furgoneta i cap al desert!! Al arribar, dinar (força bo tenint en compte els anteriors), i visita pel desert. Tot plegat molt turístic, per variar. Però va estar bé. Suposo que aquest dia va ser el més dur per mi. Estava feta pols per tot arreu, i no en tinc massa bon record. Anava drogada de Ibuprofenos... De totes maneres el desert va estar bé. Hi feia força calor, i em va agradar molt fer una passejada per tot allò. Ens van portar amb 4x4 fins a la part de desert, allà vam caminar i fer el tonto una bona estona. No vam pujar amb camell, massa car, massa gent i massa "guiri". Vam preferir pujar a dalt de tot de les dunes, agafar embranzida i mirar a veure qui podia caure més lluny; fer micro-allaus als insectes que intentaven passejar-se per la sorra i fer fotos divertides.

Al cap d'unes 3h, a la furgo i 3h més fins a Hohhot. Al arribar allà, vam agafar un hotel (100yuans l'habitació doble), que per cert estava super bé!!! Al davant de l'estació de trens, amb aigua calenta (siiiiiiiiiiiiiií! després de 3 dies em podia dutxar de nou!!!), habitació calenta, aparell de massatge, televisor, perfecte!! Sopar i jo em vaig despedir. El meu mal de cap no em permetia continuar la nit.

Al dia següent ells van preferir dormir tot el matí, així que jo vaig agafar la guia, la càmera i el moneder, i vaig anar a visitar diferents llocs. En una plaça hi havia una mena d'exposició de estàtues fetes amb flors. Estava ple de nens petits fent bombolles de sabó, menjant "núvols" de sucre i intentant endevinar què era cada estàtua. En aquell moment vaig enyorar una mica els meus nens!!! Massa dies sense veure'ls... Després vaig anar al museu d'història mongolès. Va ser tot un repte. El lloc que posava a la guia estava tancat. Així que vaig intentar demanar (en xinès, es clar!), i encara no sé com, vaig poder deduir que aquell era el museu antic, i que al nou s'hi havia d'anar amb taxi. El tema és que jo no podia demanar que em portessin amb taxi fins allà, perquè tenia un nom diferent del que posava a la guia, o sigui que vaig demanar a algú (no em demaneu com!!!) que ho digués per mi al taxista, i després de uns 10km vaig arribar. El lloc era impressionant!!!! Enorme!!!! Molt occidental, per cert, però impressionant. Una plaça immensa i un edifici xulíssim. L'estructura del museu, la il·luminació, les sales i l'ambient em recordaven al British Museum de Londres. Una part molt important de dinosaures i animals varis,  i després una secció de història mongolesa. El problema era el de sempre: casi no hi havia res escrit en anglès. Però la visita va ser molt interessant. Vaig poder aprendre molt sobre la història mongolesa (el tema de Gengis Kan, com la part de Inner Mongolia va ser sempre territori "maltractat" per la guerra entre Japó i Xina, molt interessant!!). És clar que Inner Mongolia pertany a la Xina, i aquesta encara és "comunista" (almenys oficialment, tot i que després d'un temps, crec que Beijing és més capitalista en molts aspectes que segons quines ciutats europees), així que ells expliquen la seva pròpia versió de la història...

Després vam anar visitar una lameria (recinte on hi ha molts temples budistes), on encara hi viuen practicants. De fet es diu que l'onzè lama (que ni idea de qui és) viu allà. Molt xula! M'encanta com cuiden els detalls aquesta gent. Els temples són preciosos, i els budes que tenen fan molta gràcia. Desperten la imaginació i les ganes de conèixer més sobre la seva mentalitat!! Finalment el Valentin i jo vam anar a veure la pagoda mentre els altres feien unes compres. Mentre hi anàvem, uns nens se'ns van acostar i no ens van deixar fins que vam arribar. 30 minuts intentant parlar amb ells, no paraven de riure i de fer bromes, va ser molt divertit. Semblava que vinguéssim de l'espai... Per cada carrer que agafàvem, la gent es parava a mirar-nos. Es girava i fins que no érem força enllà no deixaven de seguir-nos amb la mirada. Suposo que en aquell barri no hi entren gaires turistes... La pagoda no era gran cosa, i a més jo estava mosca perquè m'havia adonat que quan posava el focus manual a l'objectiu nou, el motor d'enfocament seguia anclat a la rosca. 4 dies amb l'objectiu i ja falla??? (tranquils, ahir vaig anar a la botiga i me l'han canviat per un de nou. Durant 1 mes si tinc algun problema me'l canvien. Després tinc 3 anys de garantia internacional. Sort que el vaig comprar en un lloc de confiança). Així que res, vam tornar cap a l'hotel, dutxa i de festa!!!

L'última nit a Hohhot va ser memorable. Primer sopar a un restaurant. Vam fer un hotpot. No sé si ho coneixeu o què, però consisteix en un vol enorme de caldo al mig de la taula (caldo picant o no, pots demanar el que vulguis, nosaltres el vam demanar no picant, i estava boníssim) i després es demanen verdures, carn, pasta i tot el què vulguis cru i es va cuinant a dins del vol. Després, la part complicada. Pescar el menjar amb els palillos abans que algú altre t'ho foti. Va ser super graciós. Això, que just a l'entrar al restaurant (que no era petit, com 130m2 sense parets, enorme!) tothom qui estava assentat es girés cap a nosaltres com si fóssim estrelles de cine o alguna cosa per l'estil, i les cerveses que ja portàvem de més ens fessin fer el tonto de mala manera, van fer que el sopar fos increïblement divertit. Per cert, com que la carta estava en xinès i ni flowers, vam demanar el menjar a boleo, i ens va sortir super bé!!! A part de pagar 4€ per persona per una farra que a Barcelona no hauria baixat de 30-35€ per persona anant a llocs baratos...

I després, dosi de karaoke!!!!! yeahhhhhh!!! jajajaja Divertidíssim, una passada. Vam cantar de tot, des de Spice Girls (I wanna be, i wanna be...xD), fins a "Eva María se fue", Eminem, Linkin Park, Beatles, de tot!!!! Quin fart de riure!!!

I res, a dormir, l'endemà tren de nou (aquest cop durant el dia, i molt millor que l'anada) i finalment a casa.

En resum, un viatge per recordar sense cap mena de dubte, tot i el meu malestar. Un balanç molt positiu de tot plegat, i un parell de conclusions:

1.     Si viatges amb francesos, o parles francès, o l'hi fots morro i demanes que intentin parlar anglès (cosa complicada perquè la seva pronunciació de l'anglès és pitjor que la nostra i impossible d'entendre) o t'entens amb gestos (molt més divertit!!).

2.     L'ibuprofeno mai sobre a l'equipatge, mai!!!!

(després penjo fotos, ho prometo. Les he de reduir, que sino se'm penja la connexió abans no s'han carregat i és un conyàs)
