---
layout: page
title: "About"
description: "This is what I do."
header-img: "/img/about-bg.jpg"
---

<p>Sempre costa definir-se a un mateix. Sentir-me patosa i una mica manasses intentant descriure'm amb quatre paraules, i que s'ajustin a la imatge que crec que "sóc", no és fruit de la meva devoció. Però suposo que en una pàgina titulada "Sobre mi", ja va d'això, no? Diuen que _"qui no vulgui pols, que no vagi a l'era"_, així que ja que hi sóc... m'embrutaré una mica.</p>

<p>Vaig néixer a Navarcles, fa mooooooolt molt de temps. Vaig créixer saltant entre tecles de piano, xutant pilotes (de les de futbol), pelant-me constantment els genolls amb qualsevol excusa per fer el mico, i encabida en tutús que alguna agosarada es va atrevir a posar-me.</p>

<p>Vaig acabar el batxillerat a Manresa, i d'allà me'n vaig anar a Barcelona a estudiar Telecomunicacions a la UPC, durant uns quants anys. Just llavors, vaig deixar la música aparcada (que no enterrada), i amb els quatre intermitents posats!</p>

<p>Mentre estudiava vaig tenir diverses feines, la majoria temporals. Una d'elles, a Londres durant 3 mesos. Una gran experiència!</p>

<p>El darrer any de carrera vaig anar-me'n a la Xina durant 7 mesos. Vaig estudiar a la Universitat de Beihang (Beijing), i un cop acabats els estudis, em vaig posar a viatjar. D'aquesta aventura, en va néixer el blog.</p>

<p>Després d'això, vaig tornar a Barcelona i vaig rematar la carrera (que prou em va costar). Em vaig passar un parell d'anys treballant com a enginyera de software a Valls, i vivint entre Reus (6 mesos), Valls (1 any) i Comarruga (6 mesos).</p>

<p>Ara fa 2 dies he arribat a Londres per quedar-m'hi una temporada i seguir treballant com a enginyera de software.</p>

<p>M'agrada la música (fer-ne, i escoltar-ne), practicar esports, respirar i sentir la natura, fer ioga, m'apassiona viatjar (especialment en llocs on tot és diferent i la curiositat sembla no tenir límits), el menjar (no fer-lo, no, menjar-me'l!) i, de tant en tant, una bona cervesa amb una molt millor companyia. Alguns diran que soc una addicta al all-i-oli, però exageren.</p>

<p>Tinc una gran família en tots els sentits, i uns amics que no em mereixo. Em sento força independent, però no puc negar tenir lligams amb la gent que estimo. En els viatges que faig sola, quan les forces "es redueixen a cendres", sempre hi són. Com també hi són en els millors moments.</p>

<p>I, com diu un tal Llach, "no en sabria dir res més"...</p>